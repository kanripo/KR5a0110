# -*- mode: mandoku-view; -*-
#+TITLE: 陰符經講義
#+DATE: 2015-08-24 23:42:43.523521
#+PROPERTY: ID KR5a0110
#+PROPERTY: BASEEDITION WYG    
#+PROPERTY: JUAN 卷四
<pb:KR5a0110_WYG_004-1a>¶
欽定四庫全書¶
　隂符經講義卷四(圖説/)¶
　　　　　　　　　　　　宋　夏元鼎　撰¶
　¶
　¶
　¶
　¶
　¶
<pb:KR5a0110_WYG_004-1b>¶
　雲峯曰誰能出不由户何莫由斯道也蓋户者闗也¶
　有闗而後行於正道也儻无闗則有猖狂妄行之患¶
　放僻邪侈之習矣故曰内有三闗以性為主以神氣¶
　為宗所謂常收歸裏不放出外者是也外有三闗以¶
　口為樞以耳目為鍵所謂九竅之邪在乎三要者是¶
　也此皆日用常行中庸大道之道也夫道若大路然¶
　人豈不由之哉其初也婦人女子皆可與知及其至¶
　也雖聖人亦有所不知故曰可欲之謂善有諸己之¶
<pb:KR5a0110_WYG_004-2a>¶
　謂信充實而有光輝之謂大大而化之之謂聖聖而¶
　不可測知之謂神是神也豈非靈明妙用顯化通神¶
　即金丹之秘㫖歟¶
<pb:KR5a0110_WYG_004-3a>¶
　¶
　¶
　¶
　¶
　¶
　¶
　¶
　¶
<pb:KR5a0110_WYG_004-3b>¶
　雲峯曰天地之道一隂一陽元炁配合萬物生焉懸¶
　象著明莫大乎日月日者太陽真火象應東南從木而¶
　生外應春夏發生萬物月者太隂真水象應西北從¶
　金而長肅殺萬物此二者乃天地生殺之機故稱曰¶
　水火曰坎離曰鉛汞曰龍虎其他異名不勝數皆日¶
　月之號也聖人觀天之道察其盛衰明其幽隱將日¶
　月二氣畫成八卦以日之火為&ZX-111787;月之水為一自一¶
　&ZX-111787;既分卦氣以别故變之為六十四上十五日坤☷¶
<pb:KR5a0110_WYG_004-4a>¶
　生震☳而變兑☱兑變成乾☰乾氣圓滿懸照東方¶
　金水温温金氣既足自生真水下十五日乾損成巽¶
　☴巽復成艮☶艮損成坤☷乾坤乃合日月相交至¶
　精至微不可思議雖人物鬼神推至異𩔖毫髪不能¶
　隱大哉日月天地之體也夫人能窮日月之聖功則¶
　晦朔弦望體天法象可以與天地日月同其運用豈¶
　不能超凡入聖出死入生者乎¶
<pb:KR5a0110_WYG_004-5a>¶
　¶
　¶
　¶
　¶
　¶
　¶
　¶
　¶
<pb:KR5a0110_WYG_004-5b>¶
　雲峯按隂符經曰爰有竒器是生萬象八卦甲子神¶
　機鬼藏大哉言乎人之一身即一竒器也萬象皆備¶
　神鬼䕶持可謂至貴太上曰人身難得中土難生假¶
　使得生正法難遇是也平叔曰先立乾坤為鼎器次¶
　將烏兎藥来烹豈捨吾身之外而求乾坤於㝠漠之¶
　表取烏兎於日月之宫乎是知竒器在乎身萬象備¶
　於我凡二儀三光四象五行八卦九宫十干十一曜¶
　十二支二十四氣周天六十甲子皆備於人之一身¶
<pb:KR5a0110_WYG_004-6a>¶
　茍能仰觀俯察與天地隂陽同其造化則機緘密契¶
　鬼神莫測三才並立長生乆視仙道豈逺哉¶
<pb:KR5a0110_WYG_004-7a>¶
　雲峯曰三教殊途同歸妄者自生分别彼謂釋道虚¶
　无不可與吾儒並論是固然也自立人極應世變言¶
　之則不侔至於修真養性與正心誠意之道未易畦¶
　畛也惟禪宗一門脱空異甚思欲破其迷妄每未得¶
　其要領一日專叩蒙菴聰老請問宗性傳燈大意如¶
　何辨答不已大要謂法身即虛空虛空即法身且叮¶
　嚀俾予參省特燒香秉燭以三寳證明頃間茶罷忽¶
　喚行童伏侍抽身同往後架出則洗手剔甲再整方¶
<pb:KR5a0110_WYG_004-7b>¶
　袍請予歸座却道老僧頗飢相伴湯餅予因難之曰¶
　適間見教虛空法身法身虛空今又飢渴難免分别¶
　觸淨猜人不得於虛空事還作麽生蒙菴愕然无語¶
　可答及到方丈見有雪竇語録乗時閲之中有僧問¶
　智問和尚如何是般若體云蚌含秋月僧云如何是¶
　般若用云兔子懷胎非惟把定世界亦乃安貼邦家若¶
　能善於參詳便請丹霄獨步僧云如何是佛向上事¶
　云拄杖頭挑日月又祖師問南泉和尚云摩尼珠人¶
<pb:KR5a0110_WYG_004-8a>¶
　不識如來藏裏親收得如何是如來藏南云與爾往¶
　來者是藏師云草裏漢南云不往不來者亦是藏師¶
　云雪上加霜師云如何是珠南云嶮百尺竿頭作伎¶
　倆不是好手這裏著得個眼賔主互換便能深入虎¶
　穴若不恁麽縱饒師祖悟徹去也是龍頭蛇尾漢予¶
　遂指示蒙菴畧露一斑以救其病渠當時大悟再還¶
　炷香於予信知三教等无差别本來面目只是一個¶
　但服色不同耳故詳録此以詔天下明眼君子¶
<pb:KR5a0110_WYG_004-9a>¶
　雲峯曰先天者太極未判混成孰為陽孰為隂自道¶
　生一則其體已露其用已萌故一為數竒為卦乾純¶
　陽之象也後天者鴻濛剖破析一為二二為數耦為¶
　卦坤純隂之象也乾坤既異隂陽既分運化不同何¶
　以為道惟金丹之妙反本還源尋根摘蔕守雌抱一¶
　去隂取陽不以乾坤之異而求其合故異者分者為¶
　後天而同者合者實先天也先天者乃元始祖炁本¶
　來面目後天者乃臭腐神竒四大假合者也達人大¶
<pb:KR5a0110_WYG_004-9b>¶
　觀茍知吾身是幻惟道是真則&ZX-111e9a;光返照下手速修¶
　猶太遲矣¶
<pb:KR5a0110_WYG_004-10a>¶
　¶
　¶
　¶
　¶
　¶
　¶
　¶
　¶
<pb:KR5a0110_WYG_004-10b>¶
　雲峯曰呂洞賔沁園春云曲江上月華瑩浮有個烏¶
　飛蓋烏即鵲也曲江即有橋也日中有三足烏烏屬¶
　酉酉屬金烏是西方之金精日中之陽魂乃能飛於¶
　曲江之上是鵲能度登仙之橋也然橋必分於上下¶
　何也蓋氣脉相通能度下橋必能度上橋矣能度者¶
　則為仙不能度者則為凡矣釋氏之繫馬樁繫驢橛¶
　者亦此意也但其守死善道塊然面壁不能使烏飛¶
　鵲度故落第二義也然其祖法不然柰後世子孫迷¶
<pb:KR5a0110_WYG_004-11a>¶
　錯耳其詳見三教歸一圖説¶
<pb:KR5a0110_WYG_004-12a>¶
　雲峯按元始秘言曰恍恍惚惚火中生神杳杳冥冥¶
　水中生精火炎昇上七返生神水流就下六化生精¶
　七六變化上下相成精神往來妙體含真神七變生¶
　真火精六化生真水七六十有三之妙數无出天地¶
　之水火故天候三十六陽而生火地候三十六隂而¶
　生水合七十二候而周天之數足矣仙經曰天上三¶
　十六地下三十六太𤣥无邊際妙哉大洞經然不言¶
　五行而專言水火何也蓋水火者日月也隂符經曰日¶
<pb:KR5a0110_WYG_004-12b>¶
　月有數大小有定聖功生焉神明出焉人能仰觀俯¶
　察而得其火候之秘則與天地合德日月合明可謂¶
　平地登仙矣¶
<pb:KR5a0110_WYG_004-13a>¶
　¶
　¶
　¶
　¶
　¶
　¶
　¶
　¶
<pb:KR5a0110_WYG_004-13b>¶
　雲峯曰太極分而生兩儀天地是也天地既有形名¶
　難逃度數故天一生水地二生火天三生木地四生¶
　金天五生土是五行造化彌綸天地之經則五氣推¶
　遷寒暑往來周天度數可得而明矣故以三十六日¶
　甲三十六日乙而木之氣數足矣三十六日丙三十六日丁而火¶
　之氣數足矣三十六日戊三十六日己而土之氣數¶
　足矣三十六日庚三十六日辛而金之氣數足矣三¶
　十六日壬三十六日癸而水之氣數足矣合五七三¶
<pb:KR5a0110_WYG_004-14a>¶
　十五而計之則得三百五十日又零二五一十日通¶
　前共三百六十日則一年十二月之度數无差其他¶
　天度之零可以積閏而推所以陶成萬彚造化羣生夫人¶
　為萬物之靈獨昩於五行之運徒見晝夜循環四時¶
　代謝而不知五行造化實主宰之𤣥哉妙哉¶
　　雲峯入藥鏡箋序¶
　　　　左史直院舍人朝請大夫留元剛譔¶
永嘉夏宗禹竒偉俶儻以畫䇿從事制幕轉徙邊徼數¶
<pb:KR5a0110_WYG_004-14b>¶
竒不耦浩然遊方訪飛昇還返之術㝠參黙授㑹粹箋¶
解謁予書之昔蘇東坡謂安期生世知其為仙者也然¶
太史公曰蒯通善齊人安期生生以䇿干項羽羽不能¶
用欲封此兩人兩人終不肯受亡去毎讀此未嘗不廢¶
書而歎仙者非斯人而誰為之故意戰國之士如魯仲¶
連虞卿皆得道者歟虞卿不忍魏齊間行去趙困梁失¶
相窮愁著書蒯通説信不聽陽狂為巫逃亨客齊自序¶
其説是得為知道耶必也不肯仕宦好持髙節辯魏客¶
<pb:KR5a0110_WYG_004-15a>¶
帝秦之害罷燕將聊城之守壽以金而辭則曰所貴於¶
天下之士者為人排患釋難解紛亂而无取也即有取¶
者是商賈之事而不忍為也欲爵之而逃則曰吾富貴¶
而黜於人寧貧賤而輕世肆志焉嗟乎有若魯仲連而¶
後可以為仙也安期生附載之史傳旁見雜記似誕不¶
經應如魯仲連抵掌吐長虹難堪踞牀洗寧挹扛鼎雄¶
事既兩大繆飄然爾遺風乃知經世士出世或乗龍斯¶
得之矣宗禹所釋金丹三書超軼世外固異八篇雋永¶
<pb:KR5a0110_WYG_004-15b>¶
刺譏權變是將為魯仲連安期生書彼虞卿蒯通説士¶
耳又安足與二子並言哉寳慶丙戌小雪後五日清源¶
齊雲山人序¶
　　雲峯續記¶
夏雲多竒峯晉人得意句也予以幻質托此幻號誠畫¶
蛇之足續鳧之脛也或者乃以效顰太史公之好竒而¶
竊詩人之巧語以自表耳噫夏為四時雲為一氣峯從¶
何來竒從何有出岫无心從龍无跡為霖為旱起風起¶
<pb:KR5a0110_WYG_004-16a>¶
雨千竒百怪變化莫測皆非予之所志也得非以天一¶
以清地一以寧時維朱明炎帝持衡好風自南烈日如¶
蒸火傘熾張金石流凝是雲非氣是峯非形洞洞天君¶
聚精㑹神明堂丕闡端拱紫宸赫奕丁公鍜鍊金晶崑¶
崙勃鬱玉井泓澄太一竈煖偃鑪熒熒徊風混合霹&ZX-111ef2;¶
鏗轟上通天竅下徹𤣥㝠羅衞四獸左右六丁周天數¶
足九轉飛昇雲峯此時曷獨竒名淵哉大道天地徳并¶
元始祖&ZX-111cc5;隂陽未分孰為重濁孰為輕清鴻濛剖判生¶
<pb:KR5a0110_WYG_004-16b>¶
天地人上覆下載人為最靈運化亭毒刼刼長存烏飛¶
兎走懸象雙明弦望晦朔一遇三旬胡然九夏雲獨峯¶
呈庚將三伏火必酉奔金丹𤣥妙以火為神雲騰火氣¶
峯幻神形烹坎離水奪乾坤精隂邪潛消純陽乃成天¶
地相畢出死入生雲峯之竒不可思議非夫真一孰抉¶
其秘或者无語徒驚曰異乃知儒失之拘釋失之滯道¶
等太虛中有根蔕天地廣大道能生之萬物散殊道能¶
長之日月東西道能運之是雲為峯道實得之吾見其¶
<pb:KR5a0110_WYG_004-17a>¶
一真不動擒縱百靈二氣周交生成萬有不知其雲者¶
峯乎峯者雲乎故七返九還者此雲峯也八歸六居者¶
亦此雲峯也𤣥珠成象者此雲峯也而真人出現者亦¶
此雲峯也𤣥哉妙哉是豈詩句之竒可得而形容哉斗¶
城夏元鼎記¶
　　雲峯自序¶
動亂為業根静定為藥鏡此崔公之法言也豈非以人¶
之有生四大假合涕唾精津血氣液无非隂邪酒色名¶
<pb:KR5a0110_WYG_004-17b>¶
利貪嗔癡无非紛擾惟一藥鏡之静定能攝伏之何謂¶
藥丹砂木精得金乃并是也何謂鏡靈明真覺&ZX-111e9a;光返¶
照是也故聖人以神道設教以日月為易仙道以神明¶
為宗以日月為丹釋氏之杖挑日月宗性傳燈者皆是¶
物也崔公之悲按物善於托喻故呂洞賔謂因㸔崔公¶
入藥鏡令人心地轉分明信為天人之師也予三閲藏¶
教凡得藥鏡七本其文各不同此經總二百四十三字¶
言簡理當如太上之秘奥春秋之正經㣲顯闡幽探賾¶
<pb:KR5a0110_WYG_004-18a>¶
索隱靡有餘義真金丹之樞轄也偶菖節過八寳憩於¶
彭忠甫左塾因其炷香問道謾為下一注脚以貽當世¶
明眼君子并寄豫章靈源子胡季輒天台元漠子王和¶
甫皆學仙弟子也夏元鼎序¶
　　後序¶
　　　　修職郎新處州州學教授王九萬譔¶
李鄴侯七嵗能文讀書萬卷已乃衣道士衣學神仙學¶
若將終身惟&ZX-111bca;殘勘破曰无多語領取十年宰相其後¶
<pb:KR5a0110_WYG_004-18b>¶
侯謀人國智畧輻輳不下張子房世言方外士必遺世絶¶
物然歟否耶意有道者特以此為陳迹而非所以迹耳¶
永嘉夏雲峯少由童子郎振䇿場屋遍從諸大老游長¶
出入兵間以功得賞驅馳於山東河北登日觀拜孔林¶
以充大其胷中浩然之氣視世間物无足當其意遂棄¶
官學道一日出所注三書使下走望洋向若是也烏足¶
以知之然竊聞先訓九萬之曽王父殿撰公諱子獻宣¶
和間嘗偕呂元直丞相霍安國尚書三人銜命漕燕是¶
<pb:KR5a0110_WYG_004-19a>¶
時降冦郭藥師劉舜仁張令徽輩包藏不測三使者同¶
銜上章乞棄燕忤大閹譚稹各落職不得去賊勢愈張¶
三使者極力隄虞每夕不寐曽王父因是得以神守氣¶
之術其後壽八十九无疾而終前一日尚呼燈作小楷¶
以復李伯紀丞相中間顔夷仲門下嘗問以書曽王父¶
為言人知氣為體之充而不知以神御氣則神與氣相¶
離而不相守非養生之善者夫以神御氣者在於正心¶
誠意宴坐而數出入息蓋息者氣也數之者神也氣猶¶
<pb:KR5a0110_WYG_004-19b>¶
馬神猶馭以神馭氣之出入而不相離則可以長生矣¶
莊子曰真人之息以踵衆人之息以喉夫息不於喉而¶
在丹田氣海中能不以思欲干其神不以蹶趨動其氣¶
綿綿然數之以至於不可勝數自淺而之深自粗而之¶
微自有而入於无則和氣充塞於頂踵之間不知氣之¶
為神神之為氣其妙有不容言者矣是幾於坐忘者歟¶
至其助以經伸按摩之術自亦无害在乎不倦而已晦¶
翁先生嘗曰此胎息法也然亦參同契之緒餘耳又孰¶
<pb:KR5a0110_WYG_004-20a>¶
若雲峯金丹三書超然自應顯化通神靈明妙用者哉¶
雖然雲峯發身於童子而得道於衡山又十餘年頡頏¶
兵間其與鄴侯之事異世同轍今聖天子寤寐不凡之¶
士共起治功雲峯其以鄴侯之心為心為國家了中原¶
而後訪子房未遲也寳慶丁亥武夷山人序¶
　¶
　¶
　¶
<pb:KR5a0110_WYG_004-20b>¶
　¶
　¶
　¶
　¶
　¶
　¶
　¶
　隂符經講義卷四¶
